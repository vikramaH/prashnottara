
१) **ब्रह्मपुराण**
इसे आदिपुराण भी कहते हैं। प्राचीन माने गये सभी पुराणों में इसका उल्लेख है।
मान्यता है कि व्यास ने इसे सर्वप्रथम लिखा था। कुछ पुराणों में (विष्णु, शिव,
भागवत, नारद, ब्रह्मवैवर्त, मार्कण्डेय तथा देवीभागवत में) इसकी श्लोक संख्या दस
सहस्र कही गयी है, जबकि लिङ्ग, वराह, कूर्म, मत्स्य और पद्मपुराण के अनुसार
इसमें तेरह सहस्र श्लोक हैं। बम्बई से प्रकाशित संस्करण में १३,७८७. श्लोक हैं।
नैमिषारण्य में समागत ऋषियों को सूत लोमहर्षण ने इसका प्रवचन किया था।
न्यूनाधिक रूप से अन्य पुराणों के समान इसमें जगत् की सृष्टि, मनु की उत्पत्ति,
उनके वंश का वर्णन, देवों, देव योनियों तथा अन्य प्राणियों की उत्पत्ति, पृथ्वी का
भूगोल, नरक तथा स्वर्ग का वर्णन है। इस पुराण के बड़े भाग में तीर्थों का
माहात्म्य दिया गया है, विशेष रूप से उत्कल प्रदेश के पवित्र स्थलों और मन्दिरों
का सूक्ष्म वर्णन है। इसका एक परिशिष्ट सौर उपपुराण है, जिसमें १२५० ई० के
लगभग बने कोणार्क के सूर्यमन्दिर का भी उल्लेख है।

२) **पद्मपुराण**
यह विशाल पुराण ६४१ अध्यायों तथा ४८००० श्लोकों का है। मत्स्यपुराण के
अनुसार इसमें ५५ सहस्र तथा ब्रह्मपुराण के अनुसार ५९ सहस्र श्लोक थे। यह
पाँच खण्डों में विभक्त है- सृष्टिखण्ड, भूमिखण्ड, स्वर्गखण्ड, पातालखण्ड तथा
उत्तरखण्ड नैमिषारण्य में इसका प्रवचन सूत उग्रश्रवा के द्वारा किया गया था।
उग्रश्रवा लोमहर्षण के पुत्र थे। सृष्टिखण्ड में कमल से ब्रह्मा की उत्पत्ति और
उनसे पूरे ब्रह्माण्ड की रचना का वर्णन है। इस खण्ड में पाँच पर्व हैं जिनमें
क्रमशः सृष्टि वर्णन, सूर्य चन्द्रवंश-वर्णन, देवासुर संग्राम, तीर्थ माहात्म्य, राज
वंशावली, रामायण कथा, तारकासुर वध इत्यादि निरूपित हैं। वाल्मीकि के आश्रम
में ही व्यास द्वारा अष्टादश पुराणों की रचना का वर्णन है। उत्तरखण्ड सबसे बड़ा
भाग है जिसमें विष्णुभक्ति पर बहुत बल दिया गया है। माघ और कार्तिक मासों
का माहात्म्य भी यहाँ वर्णित है। राधा को लक्ष्मी कहा गया है। इस उत्तरखण्ड का
परिशिष्ट ‘क्रियायोगसार‘ है, जिसमें विष्णुभक्ति की समर्थक सामग्री का आधिक्य है
तथा माधव और सुलोचना की मनोरम प्रेमकथा दी गयी है। इस पुराण में
विष्णुभक्ति के अनेक पक्षों पर प्रकाश डाला गया है, जैसे राधा, शालग्राम शिला
और तुलसी का महत्त्व आदि।

३) **विष्णुपुराण**
अन्य पुराणों की अपेक्षा इस पुराण में मौलिक सामग्री अधिक विश्वसनीयतापूर्वक
सुरक्षित है। पुराणं पञ्चलक्षणम् के प्राचीन स्वरूप की इसमें रक्षा की गयी है।
रामानुज (१०१७-११३७ ई०) ने इसे प्रमाण-ग्रन्थ के रूप में उद्धृत किया है। इसमें
विष्णु को परमदेवता के रूप में निरूपित किया गया है। यह पुराण छह खण्डों में
विभक्त है, अध्यायों की संख्या १२६ है। यद्यपि पुराणों में इसकी श्लोक संख्या २३
या २४ सहस्र कही गयी है किन्तु इसके मुद्रित संस्करणों में प्रायः ६००० ही
श्लोक मिलते हैं। इसके प्रवक्ता पराशर तथा श्रोता मैत्रेय कहे गये हैं। इसमें
अवतारों के वर्णनों के द्वारा विष्णु की स्तुति है किन्तु विष्णुभक्तों के द्वारा किये गये
व्रतों या उपवासों का, वैष्णव उत्सवों तथा मन्दिरों का कोई वर्णन नहीं है। इसके
प्रथम भाग (अंश) में सृष्टि का वर्णन, देव राक्षस मनु आदि की उत्पत्ति और समुद्र
मन्थन के विवरण के अनन्तर महान् विष्णुभक्त ध्रुव तथा प्रह्लाद के चरित वर्णित
हैं। द्वितीय अंश में पृथ्वी, नरक, सूर्य तथा ग्रहों का वर्णन है। इस प्रसंग में
भारतवर्ष का, राजा भरत का तथा विष्णु-भक्ति की दृष्टि से सर्वात्म दर्शन का भी
विवरण है। तृतीय अंश में मनुओं तथा मन्वन्तरों, व्यास द्वारा वेदों के विभाजन,
वेदशाखाओं,वर्णाश्रमों, जन्म और विवाह संस्कारों के वर्णन के अनन्तर जैन बौद्ध
आदि नास्तिकों के उद्भव की कथाएँ दी गयी हैं। चतुर्थ अंश में, वायु पुराण से
मिलती जुलती सूर्यवंश तथा चन्द्रवंश के राजाओं की सूची दी गयी है। इसमें
उर्वशी, ययाति, राम तथा महाभारत की कथाएं भी हैं। अन्त में मगध, शिशुनाग,
नन्द, मौर्य, शुङ्ग आदि वंशों के राजाओं का वर्णन करके कलियुग के बर्बर
राजाओं के अनीतिपूर्ण शासन का विनाश करने के लिए कल्कि-अवतार की
भविष्यवाणी है। पञ्चम अंश में हरिवंशानुसार कृष्ण कथा तथा षष्ठ अंश में चारों
युगों का वर्णन करके बन्धन मोक्ष का वैष्णव दर्शन के अनुसार विवेचन है।
इस पुराण पर डॉ० सर्वानन्द पाठक ने विष्णुपुराण कालीन भारत (चौखम्बा
प्रकाशन) नामक उत्कृष्ट कार्य किया है। यह पुराण हिन्दी अनुवाद के साथ गीता
प्रेस से प्रकाशित है।

४) **वायुपुराण**
इसमें विशेष रूप से शिव का वर्णन होने से बहुधा इसे ‘शिवपुराण‘ से अभिन्न
समझा जाता है, किन्तु शिवपुराण एक पृथक् ग्रन्थ है। वायुपुराण में ११२ अध्याय
तथा प्रायः ग्यारह सहस्र श्लोक हैं। एक समय यह मगध क्षेत्र में बहुत लोकप्रिय
था। गया माहात्म्य नामक अंश तथा बाणभट्ट के द्वारा अपने ग्राम में इसके वाचन
का निर्देश ऐसा संकेत देते हैं। डॉ० पार्जिटर ने इसका समर्थन किया है। यह
चार भागों (पादों) में विभक्त है- प्रक्रियापाद (अध्याय १-६), उपोद्घातपाद
(७-६४), अनुषङ्गपाद (६५-९९) तथा उपसंहारपाद (१००-११२)। इस पुराण में
सृष्टिक्रम, भूगोल, खगोल, युगों, ऋषियों तथा तीर्थों का वर्णन एवं राजवंशों,
ऋषिवंशों, वेद की शाखाओं, संगीतशास्त्र तथा शिवभक्ति का विस्तृत निरूपण है।
शिव के ध्यान में लीन योगियों तथा शिवलोक की प्राप्ति पर पर्याप्त सामग्री दी
गयी है। शिवभक्ति का आद्योपान्त विवेचन होने पर भी दो अध्याय वैष्णव मत के
प्रतिपादक हैं जो प्रक्षिप्त लगते हैं। इसमें भी पुराण के पञ्चलक्षण मिलते हैं।
पितरों और श्राद्ध का इसमें विस्तृत विवरण है (७१-८६)। कुछ सूचियों में
‘शिवपुराण‘ को अष्टादश पुराणों में रखा गया है। वायुपुराण को ही शिवपुराण
मानकर कई लोग इसका अर्थ कर लेते हैं किन्तु यह भ्रम है। शिवपुराण एक
पृथक् ग्रन्थ है जिसे डॉ० पुसलकर ने एक निबन्ध में उपपुराण सिद्ध किया है।
वेंकटेश्वर प्रेस, बम्बई से मुद्रित शिवपुराण में सात खण्ड और २४००० श्लोक हैं।
खण्डों को संहिता कहा गया है।

५) **भागवतपुराण**
पुराण साहित्य में सर्वाधिक प्रचलित कृति भागवतपुराण ही है। इसका पारायण
विष्णुभक्तों के द्वारा किया जाता है, इस पर अनेक संस्कृत व्याख्याएं हुई हैं तथा
अनेक भाषाओं में इसके रूपान्तर हैं। रामायण के समान इसका व्यापक प्रचार है।
भक्तिरस का आधारग्रन्थ और धर्म का रसमय स्वरूप होने के कारण इसे अनुपम
प्रसिद्धि प्राप्त है। अन्य पुराणों की अपेक्षा इसकी भाषा शैली अत्यधिक परिष्कृत,
लालित्यपूर्ण, कवित्वमय एवं प्रौढ़ है। शिक्षित ब्राह्मणों के घर में वेद या अन्य
पुराण भले ही न मिलें, भागवतपुराण अवश्य मिलेगा। विभिन्न अवसरों पर किसी
फल के उद्देश्य से इस पुराण का सप्ताह वाचन पारायण होता है। इसे सभी
दर्शनों का सार (निगमकल्पतरोर्गलितं फलम्) तथा विद्वानों का परीक्षास्थल कहा
गया है। (विद्यावतां भागवते परीक्षा)। यहाँ श्रीकृष्ण को ही ब्रह्मा, परमात्मा और
भगवान् बताया गया है।

इस पुराण का विभाजन १२ स्कन्धों में हुआ है। पूरे ग्रन्थ में ३३५ अध्याय तथा
अठारह सहस्र श्लोक हैं। प्रथम स्कन्ध में इस पुराण की उत्पत्ति की कथा विस्तृत
रूप से दी गयी है कि परीक्षित् को शुकदेव जी ने इसे सुनायी थी। बाद में इसे
नैमिषारण्य में सूत ने ऋषि मण्डली के समक्ष सुनाया। द्वितीय स्कन्ध में विराट्
पुरुष, देवताओं की सकामोपासना, सृष्टिक्रम तथा भागवत के दस लक्षणों का
वर्णन है। तृतीय स्कन्ध में उद्धव का विदुर को कृष्णलीलाओं का वर्णन सुनाना,
मैत्रेय का विदुर को सृष्टिक्रम सुनाना, वराहावतार की कथा, हिरण्याक्ष वध, कपिल
का जन्म और सांख्य दर्शन की उत्पत्ति आदि विषय हैं। चतुर्थ स्कन्ध में स्वयंभू
मनु की कन्याओं की वंश परम्परा, दक्ष और शिव की कथायें ध्रुव, राजा वेन, राजा
पृथु तथा पुरञ्जन के आख्यान एवं दस प्रचेताओं के वृत्त वर्णित हैं। पञ्चम
स्कन्ध में गद्य का भी प्रयोग है, जिसमें प्रियव्रत आदि राजाओं के वृत्तान्त के
अतिरिक्त भूगोल वर्णन है। षष्ठ स्कन्ध में अजामिल, दक्ष तथा उनकी सन्तति,
विश्वरूप तथा वृत्रासुर का वध एवं दिति अदिति की कथाएँ मुख्य रूप से आयी
हैं। सप्तम स्कन्ध में प्रहलाद की कथा दस अध्यायों में वर्णित है, शेष भाग में
वर्णाश्रम धर्म का विवेचन है। अष्टम स्कन्ध में विभिन्न मन्वन्तरों की कथाएँ, गजेन्द्र
मोक्ष, समुद्र मन्थन, बलि वामन कथा एवं मत्स्यावतार वर्णित हैं। नवम स्कन्ध में
सूर्य तथा चन्द्र वंशों के राजाओं का वर्णन, भरतवंश वर्णन एवं पांचाल मगध आदि
के राजाओं के वर्णन हैं। इस प्रसंग में हरिश्चन्द्र, राम, परशुराम, दुष्यन्त आदि की
कथाएँ मुख्य हैं। दशम स्कन्ध इस पुराण का बृहत्तम भाग (९० अध्याय) है।
सर्वाधिक लोकप्रिय भी यही भाग है। इसमें कृष्णजन्म से लेकर उनकी पूरी जीवन
कथा, लीलाओं का वर्णन है। एकादश स्कन्ध में यादवों के विनाश का तथा कृष्ण
उद्धव संवाद के अन्तर्गत अनेक धार्मिक, दार्शनिक विषयों का वर्णन है। अन्त में
कृष्ण का स्वलीलासंवरण (मृत्यु) वर्णित है। द्वादश स्कन्ध में कलियुग के राजाओं
तथा इस युग के धर्म का वर्णन करके वेदों और पुराणों का विभाजन, भागवत
पुराण की विषय वस्तु तथा अन्य पुराणों के श्लोकों की संख्या निर्दिष्ट है।
कुछ विद्वान् भागवत से देवीभागवत पुराण का ग्रहण करते हैं (भगवत्या इदं
भागवतम्।) इसमें देवी या शक्ति की महिमा वर्णित है। इसमें भी बारह स्कन्ध तथा
१८ सहस्र श्लोक हैं। अध्यायों की संख्या केवल ३१८ है। भागवत जहाँ दर्शनपरक
है, वहाँ देवीभागवत तन्त्रानुसारी है। भागवत का रचनाकाल जहाँ छठी शताब्दी
ई० से १० वीं शताब्दी ई० तक माना गया है, वहाँ देवीभागवत के वर्तमान रूप
को ९ वीं से ११ वीं शताब्दी ई० तक बताया जाता है। कहा गया है कि प्रथम
शताब्दी ई० से ही तन्त्र का व्यापक प्रचार होने लगा था, राधा की पूजा इसी का
परिणाम थी। भागवत में तो राधा की चर्चा नहीं है किन्तु इस देवीभागवत की
देवियों में वे अन्यतम हैं। इसमें मङ्गला देवी, षष्ठी देवी तथा मनसा देवी की
कथाएँ मुख्य रूप से वर्णित हैं। इसके मूल रूप में परिवर्तन बंगाल में किया गया
था।

६) **नारद (बृहन्नारदीय) पुराण**
यह ‘नारद‘ उपपुराण से भिन्न महापुराण है। पुराण के लक्षण इसमें नहीं हैं-
वैष्णव धर्म के उत्सवों और व्रतों का इसमें व्यापक विवरण है। इसके दो खण्ड हैं,
पूर्व (१२५ अध्याय) तथा उत्तर (८२ अध्याय)। इसमें प्रायः १८ सहस्र श्लोक हैं।

१. इस स्कन्ध में कृष्ण की रासलीला का लम्बा वर्णन है किन्तु राधा का उल्लेख
नहीं है।

२. इसका संक्षिप्त हिन्दी अनुवाद कल्याण के विशेषांक के रूप में गीता प्रेस से
प्रकाशित है।

3. नारद पुराण संक्षिप्त हिन्दी अनुवाद के रूप में कल्याण के विशेषांक में
प्रकाशित है।

७) **मार्कण्डेय पुराण**
यह प्राचीनतम पुराणों में अन्यतम है क्योंकि इसके कुछ भागों में न विष्णु का
महत्त्व वर्णन है, न शिव का। इसमें इन्द्र, अग्नि, सूर्य आदि वैदिक देवताओं की
महत्ता दिखाई गई है। पार्जिटर का कथन है कि इसके प्राचीनतम भाग तीसरी
शताब्दी ई. या उससे भी पूर्व के हैं। इन अंशों में मार्कण्डेय ऋषि अपने शिष्य
क्रौष्टिकि को पुराण के लक्षणों में स्थापित विषयों (सृष्टि, मन्वन्तर, वंशावली आदि)
का उपदेश देते हैं। इस पुराण में १३८ अध्याय तथा प्रायः सात सहस्र श्लोक
मिलते हैं। इसका आरम्भ महाभारत की कथा के विषय में चार प्रश्नों से होता है
जैसे द्रौपदी पाँच पाण्डवों की पत्नी क्यों बनी, उसके पुत्र युवावस्था में क्यों मरे
इत्यादि। इनका उत्तर आख्यानों के द्वारा जैमिनि को चार ज्ञानी पक्षियों ने दिया।
महाभारत के समान यहाँ भी आख्यानों के अतिरिक्त गृहस्थधर्म, श्राद्ध, दिनचर्या,
नित्यकर्म, व्रत, उत्सव आदि के विषय में शुद्ध उपदेशात्मक अंश हैं (अध्याय
२९-३५)। योग के विषय में भी एक प्रकरण है (अध्याय ३६-४३)। आख्यानों में
अनुसूया नामक पतिव्रता की कथा है जिसने अपने पति को ऋषि के शाप से
बचाने के लिए सूर्योदय होना ही रोक दिया था। इस पुराण में दुर्गा माहात्म्य
(सप्तशती) के रूप में एक स्वतन्त्र प्रकरण है (अध्याय ८१-९३) जिसे बाद में
जोड़ा गया माना जाता है। यह बहुत लोकप्रिय धार्मिक पुस्तक है, जिसका पाठ
शक्तिपीठों में तथा गृहस्थों के घरों में भी होता है।

८) **अग्निपुराण**
अग्नि के द्वारा वसिष्ठ को उपदेश इसमें दिये जाने के कारण इसे अग्निपुराण
कहा गया है। यह भारतीय संस्कृति तथा विद्याओं का महाकोष है जिसमें भारतीय
वाङ्मय के उत्कृष्ट ग्रन्थों और विषयों का रोचक सार संकलन है। पुराणों में दिये
गये विवरणों के अनुसार तो इसमें पन्द्रह सहस्र चार सौ श्लोक थे किन्तु वर्तमान
अग्निपुराण में ३८३ अध्याय तथा प्रायः साढ़े ग्यारह सहस्र श्लोक हैं। इसमें विष्णु
के अवतारों का वर्णन है। राम और कृष्ण के वर्णन में यह रामायण, महाभारत
तथा हरिवंश का अनुसरण करता है। प्रारम्भ में वैष्णव ग्रन्थ का स्वरूप लेने पर
भी यह प्रधानतः शैव धर्म का ग्रन्थ है, जिसमें शिवलिङ्ग, दुर्गा, गणेश, सूर्य आदि
की रहस्यात्मक पूजा पद्धतियों का वर्णन है। देव प्रतिमाओं के निर्माण और उनकी
प्राण प्रतिष्ठा की विधियाँ भी यहाँ वर्णित हैं। पुराणों के लक्षण विषयों के अतिरिक्त
इसमें भूगोल, गणित और फलित ज्योतिष, विवाह और मृत्यु की धार्मिक क्रियाएँ,
शकुनविद्या, वास्तुविद्या, दिनचर्या, नीतिशास्त्र, युद्धविद्या, धर्मशास्त्र, आयुर्वेद, छन्द,
काव्य, व्याकरण, कोषेनिर्माण आदि नाना विषयों पर प्रकाश डाला गया है।
विश्वकोषात्मकता इस पुराण की विशिष्टता है।

९) **भविष्य पुराण**
इसके नाम से ही प्रकट है कि यह भविष्य की घटनाओं से सम्बद्ध पुराण है।
इसका प्रति संस्करण अनेक बार होता रहा है। ऑफ्रेख्ट ने १९०३ ई० में एक लेख
के द्वारा इस पुराण को ‘साहित्यिक प्रपञ्चश की संज्ञा दी थी। वेंकटेश्वर प्रेस
(बम्बई) से प्रकाशित भविष्य पुराण में अनेक नये तथ्यों का समावेश है। फिर भी
आपस्तम्ब धर्मसूत्र के तृतीयाध्याय में इसके प्राचीन रूप की चर्चा होने से इसे
प्राचीन माना जा सकता है, सामग्री का परिव्रहण चाहे जितना होता रहा हो।
स्त्रियों की स्थिति तथा वर्ण व्यवस्था पर इस पुराण में नया प्रकाश दिया गया है।

इसके मुख्य भागों का रचनाकाल (अंग्रेजी शासनकाल के विवरण वाले प्रक्षिप्तांशों
को छोड़कर) ५०० ई० से १२०० ई० के बीच दिखाया गया है। यद्यपि इसका
उद्भव अन्य पुराणों के समान ई० पू० में ही हो चुका था। प्रक्षिप्तांश मुख्यतः
प्रतिसर्ग पर्व में हैं।

१०) **ब्रह्मवैवर्तपुराण**
यह वैष्णव पुराण है, जिसमें श्रीकृष्ण के चरित का वर्णन करते हुए वैष्णव धर्म का
विवरण दिया गया है। राधा कृष्ण की लीला का सरस वर्णन होने से यह पुराण
कृष्णमूलक वैष्णव सम्प्रदायों का उपजीव्य है। राधा को यहाँ सृष्टि की आधारभूत
शक्ति और कृष्ण को बीज कहा गया है (सृष्टेराधारभूता त्वं बीजरूपोऽहमच्युतः)।
पुराणों के अनुसार इसकी श्लोक संख्या १८ सहस्र है। इसके चार खण्ड हैं- ब्रह्म,
प्रकृति, गणेश तथा श्रीकृष्ण जन्म। ब्रह्मखण्ड में सृष्टि वर्णन है व श्रीकृष्ण ने ही
परमात्मा के रूप में सृष्टि रचना की है। प्रकृति खण्ड में मूल प्रकृति का वर्णन है।
कृष्ण की आज्ञा से प्रकृति पाँच देवियों के रूप में बदल जाती है- दुर्गा, लक्ष्मी,
सरस्वती, सावित्री तथा राधा। इस खण्ड में इन देवियों से सम्बद्ध अनेक कथाएँ
तथा उनकी पूजा विधियाँ वर्णित हैं। गणेश खण्ड में गणेश को कृष्ण का अवतार
बताकर उनका विवरण है। श्रीकृष्णजन्मखण्ड सबसे बड़ा है। कृष्ण लीलाओं,
उनके युद्धों तथा गोपियों के प्रति उनके अनुराग का इसमें विस्तार से वर्णन किया
गया है। प्रसंगवश इसमें भक्ति, सदाचार, योग, नारी धर्म, अतिथि सेवा, माता पिता
की महिमा, आयुर्वेद, भक्ष्याभक्ष्य नियम, शकुन विद्या तथा पाप पुण्य का भी विवेचन
है। अनेक माहात्म्य भी इसमें संकलित है।

११) **लिङ्गपुराण**
इसमें शिवोपासना के विविध रूपों तथा शिवलिङ्ग की पूजा का विशेष रूप में
विवरण दिया गया है। यहाँ शिव से ही सृष्टि रचना का वर्णन है। विष्णु के
अवतारों के समान इस पुराण में शिव के अठाइस अवतारों की कथाएँ दी गयी हैं।
लिङ्ग की पूजा से चतुर्वर्ग की प्राप्ति इसमें बतायी गई है। इस पुराण में ११
सहस्र श्लोक तथा १६३ अध्याय हैं। इसे पूर्व और उत्तर दो भागों में विभक्त किया
गया है। पूर्वभाग में शिव द्वारा सृष्टि का तथा वैवस्वत मन्वन्तर से कृष्ण के काल
तक के राजवंशों का वर्णन है। कई स्थलों पर शिव को विष्णु से बड़ा बताया
गया है। उत्तर भाग में शैवतन्त्रों के अनुसार पशु, पाश और पति का वर्णन है।
इस भाग में कई अध्याय गद्यात्मक हैं। इसमें काशी तथा समीपवर्ती क्षेत्रों का
विवरण है (अध्याय ९२)। योग का वर्णन इसमें व्यास भाष्य (छठी शताब्दी ई.) के
आधार पर है। इसका काल आठवीं-नवीं शताब्दी माना गया है

१२) **वराहपुराण**
इसमें विष्णु के वराह अवतार का वर्णन है। पाताल लोक से पृथ्वी का उद्धार
करके वराह ने इस पुराण का प्रवचन किया था। यह वैष्णव पुराण है तथापि
इसमें शिव, दुर्गा तथा गणेश की कथाएँ दी गयी हैं। पुराणों के अनुसार इसमें २४
सहस्र श्लोक हैं किन्तु वर्तमान संस्करणों में केवल ग्यारह सहस्र के आसपास
श्लोक मिलते हैं जो २१७ अध्यायों में विभक्त हैं। इसमें सृष्टि, वंशावली आदि की
संक्षिप्त चर्चा है किन्तु मुख्य रूप से विष्णु भक्तों के लिए संकलित स्तोत्रों तथा
पूजाविधियों का यह संग्रह-ग्रन्थ है।

१३) **स्कन्दपुराण**
भगवान् शिव के पुत्र स्कन्द (कार्तिकेय, सुब्रह्मण्य) के नाम पर आश्रित यह पुराण
सबसे बड़ा है। इसमें इक्यासी सहस्र श्लोक हैं। इसका विभाजन दो प्रकार से
(संहिताओं में और खण्डों में) मिलता है। संहिताओं की संख्या छह है-
सनत्कुमार, सूत, शंकर, वैष्णव, ब्राह्म तथा सौर। इनमें सूतसंहिता महत्त्वपूर्ण है,
इसमें छह सहस्र श्लोक हैं। शिवपूजा की वैदिक तथा तान्त्रिक दोनों विधियों का
इसमें विवरण है। इस संहिता पर माधवाचार्य ने तात्पर्य दीपिका नामक विस्तृत
टीका लिखी है (आनन्दाश्रम ग्रन्थावली में प्रकाशित)। यह संहिता स्वयं चार खण्डों
में विभक्त है जिनमें शिवमहिमा, हठयोग, मुक्ति, अद्वैत वेदान्त से शिव का समन्वय
आदि वर्णित हैं। यह पुराण साहित्य में विलक्षण ग्रन्थ माना जाता है।

१४) **वामनपुराण**
इसमें विष्णु के वामनावतार के वर्णन से ग्रन्थारम्भ होता है तथा कई अध्यायों में
(२४-३२) विष्णु के आवतारों का सामान्य वर्णन है। किन्तु इसका एक बड़ा भाग
शिवलिङ्ग की पूजा, गणेश कार्तिकेय के आख्यान तथा शिवपार्वती के विवाह से
सम्बद्ध है। सृष्टि आदि पाँच पौराणिक विषयों में शायद ही किसी का वर्णन इसमें
है। अतएव यह पुराण अपने मूल रूप में नहीं मिलता है। मत्स्यपुराण (५३.५४ तथा
आगे) में इस पुराण के विषय तथा विस्तार पर जो सूचनाएं हैं वे भी इसमें नहीं
मिलती हैं। इसमें ९५ अध्याय तथा दस सहस्र श्लोक हैं। इसका विभाजन चार
संहिताओं में हुआ है- माहेश्वरी, भागवती, सौरी तथा गाणेश्वरी। वैष्णव पुराण होने
पर भी इसमें उदारता है। डॉ. हाजरा के अनुसार- इसे अन्तिम रूप ९ वीं१० वीं
शताब्दी ई० में मिला था क्योंकि कर्म विपाक, वर्णाश्रम धर्म, व्रत, विष्णुपूजा आदि
प्रकरण इसी काल में जोड़े गये थे।

१५) **कूर्मपुराण**
विष्णु के कूर्म अवतार का इसमें वर्णन है। विष्णु ने इस अवतार में समुद्र मन्थन में
मुख्य भूमिका ग्रहण की थी। इसमें कहा गया है कि इस पुराण की चार संहिताएँ
हैं- ब्राह्मी, भागवती, सौरी और वैष्णवी। किन्तु कूर्मपुराण के नाम से अभी केवल
प्रथम (ब्राह्मी) संहिता ही मिलती है, जिसमें छह सहस्र श्लोक हैं। नारदपुराण के
अनुसार इसमें १७ सहस्र श्लोक थे। वर्तमान ग्रन्थ दो भागों में विभक्त है, जिनमें
क्रमशः ५१ और ४४ अध्याय हैं। इसके आरम्भ में राजा इन्द्रद्युम्न की कथा है जो
अगले जन्म में ब्राह्मण कुल में उत्पन्न हुआ। उसे कूर्मरूप में विष्णु ने इस पुराण
का उपदेश दिया। शिव और विष्णु की अभिन्नता पर इस पुराण में बहुत बल
दिया गया है। शिव की शक्ति (देवी) की आठ सहस्र नामों से यहाँ स्तुति की गयी
है (१.११-१२)। इस पुराण में पञ्चलक्षण भी मिलते हैं। इसके उत्तरभाग में काशी
और प्रयाग का माहात्म्य दिखाया गया है। ईश्वरगीता तथा व्यासगीता के नाम से
स्वतन्त्र ग्रन्थ भी इसमें सम्मिलित हैं। डॉ. हाजरा के अनुसार कूर्मपुराण पाञ्चरात्र
मत का प्रतिपादक प्रथम पुराण है। इसका रचना काल षष्ठ शतक ई. है किन्तु
कुछ भाग ९वीं-१०वीं शताब्दी में भी जोड़े गये।

१६) **मत्स्यपुराण**
प्राचीनता तथा वर्ण्यविषय के विस्तार की दृष्टि से यह महत्त्वपूर्ण पुराण है।
पञ्चलक्षण की संगति होने से इसे प्राचीन माना गया है। पुराणों में यद्यपि इसकी
श्लोक संख्या उन्नीस सहस्र कही गयी है किन्तु इसके वर्तमान संस्करणों में २९१
अध्याय तथा १४००० श्लोक मिलते हैं। इसमें जलप्रलय का वर्णन है जिससे सभी
प्राणियों की रक्षा मत्स्य रूपधारी विष्णु ने की थी। यह वर्णन आरम्भ के कुछ
अध्यायों में है। मत्स्य और मनु के संवाद के रूप में पुराण का प्रकाशन हुआ है।
इसमें पितरों, तीर्थयात्रा, भुवनकोश, दान माहात्म्य, राजधर्म, श्राद्ध तथा गोत्र-प्रवरों
का विस्तृत वर्णन है। इसके बहुत बड़े अंश में (अध्याय २१५-२७) राजधर्म का
वर्णन है जो राजशास्त्र के अपेक्षित विषयों के विवेचन से सम्पन्न है। व्रत
(५४-१०२), प्रयाग-माहात्म्य (१०३-१२), काशी माहात्म्य (१८०-५), नर्मदा माहात्म्य
(१८६-९४), शकुन विचार (२२८-३८), देवप्रतिमा और मन्दिर निर्माण (२५८-७०),
दान (२७४-८९) आदि पर लम्बे प्रकरण हैं। धार्मिक विषयों की दृष्टि से इसे शैव
या वैष्णव दोनों कहा जा सकता है। इसमें कलियुग के राजाओं की सूची दी गयी
है। स्मिथ का कथन है कि आन्ध्र नरेशों की जो सूची इस पुराण में दी गयी है,
वह बहुत विश्वसनीय है। डॉ० हाजरा ने इसका रचनाकाल तीसरी शताब्दी ई० के
उत्तरार्ध या चौथी शताब्दी के पूर्वार्ध में माना है। पी. वी. काणे इसकी
उत्तरकालीनसीमा छठी शताब्दी ई. तक मानते हैं। इस पुराण का एक उत्कृष्ट
संस्करण हिन्दी अनुवाद के साथ गीता प्रेस से दो खण्डों में प्रकाशित है जो
मूलतः ‘कल्याण‘ के अङ्कों में प्रकाशित हुआ था।

१७) **गरुडपुराण**
यह एक वैष्णव पुराण है। इस पुराण को स्वयं विष्णु ने गरुड़ के समक्ष सुनाया
था, गरुड़ ने कश्यप के समक्ष इसका प्रवचन किया। पुराण के पाँच लक्षणों में
कुछ का समावेश इसमें है जैसे सृष्टि, मन्वन्तर, सूर्य चन्द्र वंशावली। किन्तु इसका
विपुलांश विष्णु पूजा, वैष्णव व्रत, प्रायश्चित तथा तीर्थ माहात्म्य को ही समर्पित है।
शक्ति पूजा तथा पञ्चदेवों (विष्णु, शिव, दुर्गा, सूर्य और गणेश) की उपासना की
विधि भी इसमें वर्णित है। गरुड़ पुराण पूर्वखण्ड और उत्तरखण्ड में विभक्त है
जिनमें क्रमशः २२९ तथा ३५ अध्याय हैं। इसकी श्लोक संख्या १८ सहस्र श्लोक
हैं।

१८) **ब्रह्माण्डपुराण**
नारदपुराण तथा मत्स्य पुराण में इसकी विषयसूची दी गयी है, जिससे ज्ञात होता
है कि इसमें १०९ अध्याय तथा १२ सहस्र श्लोक हैं। मत्स्यपुराण (अध्याय ५३) के
अनुसार ब्रह्माण्ड के महत्व का वर्णन करने के लिए ब्रह्मा ने जिस पुराण का
उपदेश दिया और जिसमें भविष्य एवं कल्पों का वृत्तान्त विस्तार से दिया गया वह
‘ब्रह्माण्डपुराण‘ है। नारदपुराण के अनुसार- इसमें चार पाद (खण्ड) थे- प्रक्रिया,
अनुषङ्ग, उपोद्घात तथा उपसंहार। किन्तु वेंकटेश्वर प्रेस (बम्बई) से प्रकाशित
संस्करण में केवल प्रक्रिया तथा उपोद्घात पाद ही हैं। इस पुराण में सम्पूर्ण
ब्रह्माण्ड (जगत) का सांगोपांग विवरण है। इसके अन्तर्गत विश्व का पौराणिक
भूगोल एवं खगोल वर्णन भी है। उपोद्घात पाद में क्षत्रियों के वंशों का वर्णन भी
है जिसका ऐतिहासिक महत्त्व है। इस पुराण का उपदेश वायु ने व्यास को दिया
था। ‘अध्यात्मरामायण‘ को ब्रह्माण्डपुराण का अंश माना जाता है किन्तु किसी
प्रतिलिपि में यह उपलब्ध नहीं है, अपितु एक पृथक् ग्रन्थ ही है। इस पुराण में
नचिकेता की कथा को विकृत रूप देकर ‘नासिकेतोपाख्यान‘ प्रस्तुत किया गया
है। इसे भी पुराण से पृथक् ग्रन्थ मानना चाहिए। ब्रह्माण्डपुराण की रचना ४००
ई० तथा ६०० ई० के बीच हो गयी थी।

**पुराणों का प्रभाव**
आज भी भारतीय जन मानस में देखने को मिलता है। औपचारिक
शिक्षा से क्षचित जनता में पारम्परिक ज्ञान का वितरण पुराणों की ही देन है, उसे
नैतिक दृष्टि से आदर्शोन्मुख बनाकर भारतीय राष्ट्र के लिए समर्पण भावना में निरत
बनाया है तथा आस्तिकवाद की व्यवस्था में रखकर सम्पूर्ण भारत को एक सूत्र में बाँध
रखा है। पुराणों का धार्मिक, ऐतिहासिक, शैक्षणिक, नैतिक आदि दृष्टियों से इतना
महत्त्व है जितना किसी साहित्य का नहीं हो सकता। यहाँ कुछ महत्त्वपूर्ण बिन्दुओं पर
विचार किया जाता है-

१) धार्मिक महत्त्व**
पुराणों की सर्वोपरि महत्ता आस्तिकवाद के समर्थन के कारण है। उनमें अनेक
देवताओं का वर्णन है। सभी देवताओं की समानता की घोषणा करने पर भी एक
देवता की महत्ता दिखाना सभी पुराणों का लक्ष्य रहा है। विशेष रूप से ब्रह्मा,
विष्णु, शिव, गणेश तथा सूर्य की उपासना पद्धतियों का प्रामाणिक बोध पुराणों से
होता है। इन्हीं के आधार पर परवर्ती कर्मकाण्ड-ग्रन्थों का विकास हुआ है।
विन्टरनित्स का कथन है कि धर्म के इतिहास की दृष्टि से वे अमूल्य है और
केवल इसी दृष्टि से उनका अध्ययन होना चाहिए जो आज तक नहीं हो सका
है। सनातन-धर्म पुराणों को वेदों से बढ़कर महत्त्व देता है। नारदपुराण में (उत्तर.
२४.१७) इन्हें वेदों से अधिक प्रामाणिक कहा गया है क्योंकि वेद अपने प्रचार और
व्याख्या के लिए पुराणों पर आश्रित हैं-

वेदार्थादधिकं मन्ये पुराणार्थं वरानने।
वेदाः प्रतिष्ठिताः सर्वे पुराणे नात्र संशयः।।

२) **ऐतिहासिक महत्त्व
पुराणों में महाभारत-युद्ध के पूर्व के राजाओं की वंशावली तो श्रुति-परम्परा के
आधार पर दी ही गयी है, इसके बाद के राजाओं में परीक्षित् से लेकर पद्मानंद
का इतिहास भी ज्ञात अभिलेखों के आधार पर प्रस्तुत किया गया है। यह
कालखण्ड भारतीय इतिहास के लिए अभी तक अज्ञात ही है। तथाकथित
ऐतिहासिक काल के भी कुछ राजवंशों का विवरण (भविष्यवाणी के रूप में) पुराणों
में प्रस्तुत है। मौर्य-वंश के लिए विष्णुपुराण, आन्ध्रवंश के लिए मत्स्यपुराण तथा
गुप्त-वंश के लिए वायुपुराण अत्यधिक प्रामाणिक सिद्ध हुए हैं।

३) **शैक्षणिक महत्त्व**
भारतवर्ष की जनता प्राचीन काल में अधिकांशतः औपचारिक शिक्षा से वञ्चित
रहती थी। वेदों की शिक्षा तो अत्यधिक सीमित थी। फिर भी हमारे देश की
जनता को सर्वथा मूर्ख, अविवेकी या असंस्कारी नहीं कहा जा सकता क्योंकि
पुराणों के उपदेश उन्हें सुलभ थे। पुराणों की कथाओं का आयोजन मुख्य मुख्य
क्षेत्रों में होता था जिन्हें सारी जनता भेदभाव छोड़कर सुनती थी। इन कथाओं में
अनौपचारिक शिक्षण की व्यवस्था थी। यही कारण है कि कतिपय पुराणों में नीति,
दर्शन, धर्मशास्त्र, काव्यशास्त्र, वास्तुविद्या, आयुर्वेद, व्याकरण, ज्योतिष, शरीर
विज्ञान आदि शास्त्रीय और वैज्ञानिक विषयों का प्रतिपादन किया गया। परिणामतः
अक्षर ज्ञान से रहित जनता भी पुराणों के माध्यम से, केवल श्रवण द्वारा, शिक्षा
संस्कार पाती थी। कथा कहानियों के द्वारा उसे अपने जीवन को आदर्शमय बनाने
का सुन्दर अवसर मिलता था। आज के सभी शिक्षा-साधनों से भी वह परिणाम
नहीं निकल रहा है जो पुराणों की साधारण कथा उत्पन्न करती थी।

४) नैतिक महत्त्व
पुराणों ने मनुष्य की क्रियाओं को धार्मिक रूप प्रदान करके उन्हें पुण्य के रूप में
विभाजित किया था। यद्यपि वैदिक युग से ही यह कार्यक्रम आरम्भ हो गया था
तथा धर्मसूत्रों में इसकी व्यापक व्यवस्था मिलती है किन्तु इस व्यवस्था में विश्वास
उत्पन्न करने का कार्य पुराणों ने ही किया था। इसके लिए अनेक रोचक
आख्यान बने जिनमें पापकर्म के लिए दण्ड और पुण्यकर्म के लिए पुरस्कार के
विवरण दिये गये। इसी प्रसङ्ग में स्वर्ग और नरक का विस्तृत वर्णन कई पुराणों
में किया गया। इसका परिणाम यह हुआ कि भारतीय जनता, आज की जड़वादी
संस्कृति के आगमन के पूर्व तक, पुराण श्रवण के कारण आदर्श जीवन यापन
करती थी, जिसकी प्रशंसा चीनी तथा पश्चिमी यात्रियों ने मुक्तकण्ठ से की है।
नरक की यातना के भय से अनैतिक तथा पापकर्मों से दूर रहना एवं स्वर्गादि
फलों से आकृष्ट होकर व्रत उपवास, दया दान आदि कर्मों में रुचि होना सामान्य
भारतीय का जीवन-दर्शन था

५) **भौगोलिक महत्त्व**
अनेक पुराणों में भुवनकोश प्रकरण देकर समस्त भूमण्डल का यथासाध्य ज्ञान देने
का प्रयास किया गया है। विदेशों के वर्णन में भले ही कल्पना या गतानुगतिक
सूचनाओं का आश्रय लिया गया हो किन्तु भारत के भूगोल का निरूपण करने में
पौराणिक सूचनाएँ प्रायः प्रामाणिक हैं। इनमें न केवल भारत के विभिन्न भूभागों का
अपितु उसकी नदियों, पर्वतों, झीलों, वनों, मरुस्थलों, नगरों, प्रदेशों एवं जातियों
का भी अपेक्षाकृत अधिक यथार्थ विवरण प्रस्तुत है।

६) **राष्ट्रीय एकता का निरूपण**
पुराणों में सम्पूर्ण भारत की एकता का सफल प्रयास किया गया है। विष्णु पुराण,
भागवत पुराण आदि में भारतवर्ष की महिमा का गान किया गया है जहाँ जन्म
लेने के लिए देवता भी उत्सुक रहते हैं-
गायन्ति देवाः किल गीतकानि धन्यास्तु ते भारतभूमिभागे।
स्वर्गापवर्गास्पदमार्गभूते भवन्ति भूयः पुरुषाः सुरत्वात्।। (विष्णुपुराण २.३.२४)
अहो अमीषां किमकारि शोभनं प्रसन्न एषां स्विदुत स्वयं हरिः।
यैर्जन्म लब्धं नृषु भारताजिरे मुकुन्दसेवौपयिकं स्पृहा हि नः।। (भागवतपुराण ५.१९.२१)
इस प्रकार भारत में जन्म लेने का महत्त्व दिखाकर पुराणों ने राष्ट्रीय गौरव तथा
अस्मिता का निरूपण किया है। सभी प्रदेशों में रहने वाले भारतीयों को एक
सांस्कृतिक सूत्र में पुराणों ने युगों से बाँध रखा है।

७) **सामाजिक महत्त्व**
पुराणों में भारतीय समाज की व्यवस्था का न केवल चित्रण है, अपितु आदर्श
समाज बनाने की व्यापक विधियाँ वर्णित हैं। वर्णाश्रम के गुण कर्म, विविध संस्कार,
पारिवारिक सम्बन्ध, राजधर्म, स्त्रीधर्म, गुरु-शिष्य के बीच सम्बन्ध इत्यादि के
विवरण हैं। संक्षेप में कह सकते हैं कि पूरे समाज के लिए पुराण आचार संहिता
प्रदान करते हैं।

८) **दार्शनिक महत्त्व**
कुछ पुराणों में अद्भुत दार्शनिक सामग्री मिलती है। सृष्टि के क्रम का रोचक
वर्णन करते हुए प्रायः सभी पुराण जगत् की उत्पत्ति का दार्शनिक विवेचन करते
हैं। सामान्य रूप से सांख्य दर्शन के सृष्टिक्रम को मूल सृष्टि की व्याख्या करने
के लिए स्वीकार किया गया है किन्तु यत्र तत्र वेदान्त के मायावाद, सर्वेश्वरवाद
इत्यादि की भी युगपत् चर्चा है।

९) **साहित्यिक महत्त्व**
पुराणों में यद्यपि सरल, परिमार्जित तथा स्वाभाविक संस्कृत भाषा का प्रयोग है जो
अनेक युगों की जन प्रचलित वाग्धाराओं का प्रतिनिधित्व करती है किन्तु कुछ
पुराणों में काव्यमयी अभिव्यक्ति मिलती है। गद्य पद्य दोनों का मिश्रित रूप
साहित्यिक दृष्टि से महत्त्वपूर्ण है। भागवत पुराण के साहित्यिक सौन्दर्य के
अनुशीलन का प्रयास इधर के कुछ ग्रन्थों में हुआ है जिससे पुराणों के साहित्यिक
मूल्य पर प्रकाश पड़ता है।

पुराण साहित्य भारतवर्ष की ऐसी सम्पत्ति है जिसका मूल्याङ्कन करना आज विद्वानों
के लिए अत्यंत ही उपादेय है। पुराण एक विकासशील साहित्य है वैदिक युग के
अनंतर ही पुराण विद्या का विकास हुआ तथा कालक्रम से इसमें विविध सामग्री जुड़ती
गई। व्यास जी ने आरंभ में इस ज्ञान को अपने शिष्य लोमहर्षण को दिया। लोमहर्षण
की शिष्य परंपरा में यह ज्ञान पल्लवित पुष्पित होता गया तथा सभी शिष्यों ने मूल गुरु
व्यास के नाम पर ही पुराण सामग्री का संयोजन किया।

प्रस्तुत इकाई में हमने सभी पुराणों की विषय वस्तु पर प्रकाश डाला है। इनमें मुख्यतः
ब्रह्म पुराण, विष्णु पुराण, अग्नि पुराण आदि आते हैं। इन्हीं पुराणों में अनेक कथा,
आख्यान, तीर्थ माहात्म्य, भूगोल, खगोल शास्त्र, विज्ञान आदि को विषय बना कर भारत
के सांस्कृतिक, भौगोलिक आदि विषयों पर विशेष रूप से प्रकाश एवं प्रभाव डाला है।
प्रत्येक पुराणों में भिन्न भिन्न अध्याय एवं विषय वस्तु के होने से पाठकों को इनमें रुचि
बनी रहती है तथा विपुल ज्ञान का अनुभव भी होता है। यह पुराण न केवल ज्ञान की
दृष्टि से महत्वपूर्ण है अपितु व्यवहारिक दृष्टि से भी लोक कल्याण की भावना होने से
प्रत्येक मनुष्य के लिए हितकर एवं लाभप्रद हैं। जहां भागवत पुराण हमें भक्ति से
जोड़ता है वही अग्नि पुराण काव्य महाकाव्य के बारे में एवं विज्ञान के बारे में बताता है
जहां मार्कंडेय पुराण उपनिषदों की बात करता है, वहीं स्कंद पुराण कथाओं के माध्यम
से जीवन जीने के तरीकों को सरलता से समझाता भी है। एकमेव गरुड़ पुराण एवं
मत्स्य पुराण का भी अपना-अपना महत्व रखते है। सभी पुराण हमें धर्म से जोड़ते हैं व
इतिहास की जानकारी प्रदान करते हैं और यही प्रभाव है कि इनके रहते हुए भारतीय
जनजाति शिक्षा से वंचित रहते हुए भी अनेक प्रकार के ज्ञान को अपने अंदर समेटे हुए
हैं। इन्हीं के ज्ञान का प्रभाव है कि भारतीय जनजाति अपने नैतिक मूल्यों को अब तक
अपनी धरोहर के रूप में स्वीकार कर रही है।

पुराणों ने हमें सिर्फ ज्ञान देकर ही नहीं अपितु राष्ट्रीय एकता का निरूपण करके
हमेशा एकजुट रहकर कार्य करने का ज्ञान भी दिया है। इन्होंने हमें समाज में किस
प्रकार रहा जाए इस बारे में भी अनेक सारभूत तथ्य हमारे सम्मुख प्रस्तुत किए हैं।
इन्हीं पुराणों का उपकार भारतीय जनजाति अनेक वर्षों में भी नहीं भूल पायेगी।
